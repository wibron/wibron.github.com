---
layout: post
title: "Jag kommer att delta i #kod100"
striphtml: true
description: "Jag kommer att delta i #kod100 som innebär att göra någonting kodrelaterat i 100 dagar"
---

För några dagar sedan [introducerade Fredrik Wass](http://bisonblog.se/2013/01/blogg100-andra-sommaren/) för andra året [#blogg100](https://twitter.com/search/realtime?q=%23blogg100&src=typd) som går ut på att blogga varje dag i 100 dagar. En riktig utmaning, men kanske inte något för alla. Speciellt inte för mig som är så färsk inom bloggandet.

Men nu kom twitterkompisen [Peppe Bergqvist](https://twitter.com/peppelorum) på idén att spinna vidare på #blogg100-konceptet och göra det mer anpassat för oss som är lite mer nördiga och kanske inte vill uppdatera vår blogg lika frekvent. Det resulterade i [#kod100](http://dev.bergqvi.st/kod100) - en utmaning att bidra till öppen källkod i 100 dagar (eller någonting annat kodrelaterat). Reglerna är rätt simpla: från och med den 27:e januari 2013 skall man göra någonting som gynnar open-sourceprojekt på något sätt. Det behöver inte vara att man skall skicka in pull requests för fulla muggar, utan det kan vara att rapportera in buggar, diskutera lösningar m.m. 

Jag skrev i ett inlägg tidigare i år att jag hade satt upp [mål för detta år](http://patrikwibron.se/post/mal-for-2013/), och i och med att jag nämnde att jag skulle bidra mer till open-source samt lära mig Ruby känner jag att detta är ett ypperligt tillfälle för att målen skall kunna uppfyllas lättare. Mina 100 dagar kommer alltså att variera genom att lära mig Ruby samt bidra till projekt som jag och andra har nytta av.

Detta kommer bli en intressant utmaning för mig, så från och med nu kommer mitt [Github-konto](https://github.com/wibron/) förhoppningsvis vara fyllt med lite mer aktivitet än vanligt!

Känner du att det här är någonting för dig? [Haka på](https://docs.google.com/spreadsheet/viewform?formkey=dEVOcTdMMi1pVjJvLXRuS1N2OWFJUWc6MQ)!
